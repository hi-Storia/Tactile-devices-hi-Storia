<?xml version="1.0" encoding="UTF-8"?>
<audioguide>
	<track id="0">
		<title>INTRODUZIONE</title>
		<content>
			Benvenuto su hi-Storia, l'audioguida interattiva per i beni culturali.
			Prima di cominciare, assicurati di aver orientato correttamente l’audioguida: posiziona il modellino in orizzontale e ruotalo fino a quando il triangolo verde non compare sul manico sinistro. Nella parte inferiore dell’impugnatura è stata inserita una didascalia in braille che facilita l’orientamento del modellino. 
			Sulla superficie del modellino tattile sono collocati nuomerosi punti d’interesse, identificabili da una tessitura ruvida e dal colore nero.
			Per conoscere il titolo della traccia audio riguardante un punto d’interese è sufficiente toccare una sola volta il sensore, per ascoltare l’intera traccia audio bisogna toccare il sensore due volte.
			Se hai bisogno di riascoltare una frase, inclina il modellino verso sinistra; se desideri mandare avanti la traccia audio, inclina il modellino verso destra. 
			Ogni traccia audio si conclude con il seguente segnale acustico.

			Per ulteriori informazioni sulle audioguide tattili visita il sito www.hi-storia.it
		</content>
	</track>
	<track id="1">
		<title>INDOVINA IL MONUMENTO!</title>
		<content>
			Calascio è un antico borgo di origine medievale posto ad una altitudine di 1.210 metri sul livello del mare a ridosso della catena del Gran Sasso d’Italia e dell’altipiano di Campo Imperatore. Si presenta con un intreccio di vie su cui affacciano case nobiliari, torri in pietra
			e chiese.
			Tra i monumenti più importanti vi sono la chiesa di San Nicola di Bari del XVI secolo con un pregiato portale ligneo del Cinquecento, il convento di Santa Maria delle Grazie e l’antichissima chiesetta di San Leonardo del 1263.
			In posizione più elevata rispetto al paese, si trovano l’antico borgo di Rocca Calascio e il famoso castello di Rocca Calascio, una delle fortezze più affascinanti d’Europa.
			La rocca si mostra nelle forme classiche dei castelli del Quattrocento, con pianta quadrata regolare e quattro torri cilindriche agli angoli; la grossa torre quadrata che occupa lo spazio centrale della fortezza è invece, secondo alcuni studiosi, quel che resta di un castello molto più antico.
			Rocca Calascio è anche famosa per aver ospitato, in più occasioni, grandi set cinematografici, uno dei più celebri è Ladyhawke del 1985 diretto da Richard Donner.
		</content>
	</track>
	<track id="2">
		<title>PIAZZA SANT'ANNA</title>
		<content>
			Sul lato meridionale di piazza Sant’Anna si trova il sito archeologico Largo Torre Bruciata, protetto da una struttura moderna. Andiamo a scoprire cosa si nasconde al suo interno. 
			1. DOMUS ROMANA 
			La più antica testimonianza nell’area di piazza Sant’Anna è la domus di una famiglia romana, vissuta nel I secolo a.C. La casa è suddivisa in tre ambienti: sulle pareti si conservano tracce di intonaco e i pavimenti sono decorati a mosaico. Le tre stanze si affacciano su un ambiente rettangolare scoperto, chiamato peristilio, al cui centro è collocata una vasca per la raccolta delle acque piovane.
			2. SANTA MARIA APRUTIENSIS
			Ecco l’antica cattedrale di Santa Maria Aprutiensis. La pianta è rettangolare ed è articolata in tre navate che terminano con un’abside semicircolare. Ai lati dell’abside sono presenti due ambienti usati come sagrestia. Non sappiamo esattamente quando Santa Maria Aprutiensis è stata costruita, ma La fondazione risalirebbe almeno al VII secolo.
			3. EPISCOPIO 
			A sinistra della cattedrale sorgeva l’episcopio, luogo in cui il vescovo abitava e svolgeva tutte le sue mansioni. Non abbiamo molte notizie su questo edificio poiché la maggior parte delle sue strutture è sepolta sotto l’abitato moderno.
			4. NECROPOLI
			Intorno all’antica cattedrale si trovava una necropoli, utilizzata dal VII al XII secolo. Era perlopiù costituita da tombe a fossa, prive di corredo. La presenza di sepolture vicino a un luogo di culto non ci deve meravigliare, perché nel medioevo era un’usanza assai diffusa.
			Usciamo dal sito archeologico e diamo uno sguardo alla Torre Bruciata e alla Chiesa di Sant’Anna de’ Pompetti. 
			5. TORRE BRUCIATA 
			La torre bruciata è una fortificazione costruita nel VI secolo, durante la guerra greco-gotica. E’ stata realizzata con grossi blocchi di pietra squadrata prelevati da un edificio pubblico romano. Forse non tutti sanno perché la torre è detta bruciata.  Per conoscere la risposta basta guardare attentamente i muri esterni da piazza Sant’Anna. Da questa posizione sono ben visibili i segni dell’incendio appiccato dalle truppe del conte Roberto nel XII secolo.
			6. CHIESA DI SANT’ANNA 
			La chiesetta di Sant’Anna è stata costruita all’indomani della distruzione di Santa Maria Aprutiensis, utilizzando alcuni materiali di riuso provenienti dalla cattedrale. All’interno si conservano tre importanti testimonianze storiche: una pavimentazione romana riportata alla luce dall’archeologo Savini; un triforio che sembrerebbe appartenere all’antica cattedrale e un affresco del XV secolo che rappresenta la Madonna che allatta Gesù Bambino tra le sante Apollonia e Lucia.
 		</content>
	</track>
	<track id="3">
		<title>CASTEL DEL MONTE</title>
		<content>
			Castel del Monte è un centro fortificato incastonato tra le montagne, a pochi chilometri di distanza da Rocca Calascio. Oggi il borgo medievale di Castel del Monte ha recuperato il suo centro storico creando una serie di piccoli luoghi di esposizione che lo rendono un vero e proprio museo diffuso: gli oggetti della quotidianità, gli utensili da lavoro, le testimonianze dei culti sono stati riallestiti in questi inusuali spazi espositivi che fanno parte del circuito culturale di “Musei di Arti Contadine”, permettendo così la ricostruzione della vita passata dei castellani.
			Uno dei formaggi più apprezzati del Parco del Gran Sasso e dei Monti della Laga è legato all’attività secolare svolta dagli abitanti di Castel del Monte: la pastorizia. Il “Canestrato di Castel del Monte” è, infatti, il pecorino della transumanza, ottenuto dalla caseificazione di latte ovino crudo con la sola aggiunta di latte e caglio.
			All’interno del borgo sorgono numerose chiese: la Madonna delle Grazie che, nei periodi di particolare siccità, era meta delle “rogazioni”, processioni pubbliche per propiziare l’arrivo della pioggia e un buon raccolto; la Chiesa di Santa Caterina, che in passato era sede di una taverna in cui si vendevano pane, olio, vino e sarde e infine la Chiesa Matrice di S. Marco,  la più antica di tutto il paese.
			Di particolare rilievo è il Palazzo del Governatore, una struttura possente, impostata su grandi archi visibili dalla via Centrale.
			Il territorio di Castel del Monte comprende anche una vasta porzione dell’altipiano di
			Campo Imperatore e un lungo tratto della catena del Gran Sasso. Sono da segnalare Osservatorio Astronomico, a circa 2200 m slm,  e il Giardino Botanico Alpino di Campo Imperatore, lungo il pendio meridionale di Monte Aquila.
		</content>
	</track>
	<track id="4">
		<title>CARAPELLE CALVISIO</title>
		<content>
			Carapelle Calvisio sorge sulle propaggini meridionali del Gran Sasso, circondato da boschi di querce e pini.
			Le origini di Carapelle risalgono probabilmente all’epoca romana, quando gli abitanti del circostante contado di San Vittorino si riunirono per motivi di sicurezza in questo borgo fortificato.
			Ciò diede vita alla baronia di Carapelle, che comprendeva anche i paesi di Santo Stefano di Sessanio, Castelvecchio e Calascio.
			Il paese conserva ancora oggi le tracce della sua storia secolare, soprattutto nei tratti delle mura medioevali e nella Chiesa di San Francesco d'Assisi che, merita particolare attenzione per i notevoli affreschi.
			Fuori dall’abitato, sulla strada verso Castelvecchio, si trova la chiesa di San Vittorino, edificata tra XII e XIII secolo. A nord, invece, la fonte di San Vittorino, il cui impianto è del XI secolo.
		</content>
	</track>
	<track id="5">
		<title>CAPESTRANO</title>
		<content>
			Capestrano è un antico centro medievale fortificato che sorge ai margini del Parco Nazionale del Gran Sasso e dei Monti della Laga. Il borgo mostra un’interessante sovrapposizione di architetture medievali e rinascimentali, con diversi edifici di pregevole fattura.
			Di grande valore è la chiesa abbaziale del complesso monastico che conserva le forme del XII secolo, con tre navate e tre absidi a pianta circolare.
			La piazza principale del paese è dominata dal Castello Piccolomini, attuale sede municipale. La struttura,  piantata direttamente sulla roccia del monte, ha una pianta a forma di L e venne ristrutturata alla fine del Seicento.
			Il castello e il borgo erano circondati da una cinta muraria continua, su cui si aprivano 5 porte: Porta Parete, Porta del Sacco, Porta del Lago, Porta la Palma e Porta Castello, detta anche Porta la Macchia.
			Una delle testimonianze più importanti e significative che attesta una continuità di stanziamenti fino all’epoca italica si ha con il ritrovamento, nel 1934, del famoso “Guerriero di Capestrano”. Il guerriero è alto 2 metri, ha un curioso copricapo piatto sormontato da un cimiero, porta una maschera sul volto e ha le braccia ripiegate sul ventre. Sul petto e sulla schiena sono visibili due dischi a protezione del cuore, tra le braccia stringe un'ascia e una spada, sulla cui impugnatura sono incise figure umane e di animali.
			Poco distante dal paese sorge il convento di San Giovanni, costruito nella prima metà del Quattrocento, che ospita la più grande biblioteca storica dell’Ordine francescano in Abruzzo.
		</content>
	</track>
	<track id="6">
		<title>FIUME TIRINO</title>
		<content>
			Il Fiume Tirino, considerato uno dei fiumi più belli e puliti d’Italia, nasce da tre grandi sorgenti che affiorano ai margini della conca di Capestrano. È alimentato dall’acquifero carbonatico del Gran Sasso-Sirente orientale e confluisce nel fiume Pescara, dopo un percorso di circa 16 Km. Per via della presenza di micro sorgenti situate sul letto del fiume, chiamate tecnicamente “polle d’acqua”, il Tirino ha una portata di circa 10 mc/s e una temperatura costante durante tutto l’anno di circa 11 °C.

			Il corso d’acqua si caratterizza per una rigogliosa vegetazione sommersa ed emersa. Grazie alle acque cristalline che lasciano penetrare i raggi del sole per diversi metri sotto il pelo dell’acqua, il letto del fiume risulta fittamente popolato da tappeti di sedano d’acqua, una specie che in passato veniva utilizzata sia come alimento per le comunità locali che come foraggio per il bestiame. 
			L’unica specie di pesce che popola il Tirino è la trota fario, un esemplare autoctono che sopravvive grazie alle basse temperature dell’acqua. Anche il gambero di fiume prolifica in alcune aree fluviali, ma la sua presenza è attualmente ridotta a piccoli nuclei, protetti dai vincoli del Parco nazionale.
			Sulle sponde del fiume vive una moltitudine di specie appartenenti all’avifauna locale come la folaga, il tuffetto d’acqua, il moriglione, lo svasso e il fischione. Sui salici secolari è possibile osservare le garzaie, dove nidificano gli aironi cinerini.
			Una dolce pedalata in bici, una rilassante escursione in canoa, un trekking a dorso d'asino, una passeggiata a cavallo sono alcune tra le tante attività per godere a pieno ed attivamente questo magnifico fiume.
		</content>
	</track>
	<track id="7">
		<title>SANTO STEFANO DI SESSANIO</title>
		<content>
			Santo Stefano di Sessanio è un antico borgo fortificato, situato nel Parco Nazionale del Gran Sasso e dei Monti della Laga.
			Le prime notizie del borgo risalgono al periodo romano, ma le origini dell’impianto odierno sono databili al periodo tra i secoli XI e XII, quando il paese assunse la connotazione di borgo fortificato, raccolto attorno alla torre di avvistamento. Nel 1554 il possedimento divenne feudo dei Medici di Firenze e, con la fine di tale dinastia, entrò a far parte del patrimonio del regno di Napoli.
			Il borgo di Santo Stefano è molto suggestivo: le case, in pietra calcarea bianca imbrunita dal tempo, sono strette tra loro in maniera tale da sembrare un unico grande palazzo che, in passato, era dominato dalla torre circolare dei Medici, distrutta durante il sisma del 2009.
			Spesso, sugli usci in legno delle abitazioni, si trovano i fiori di cardo, una pianta dalle valenze apotropaiche che, secondo gli abitanti del borgo, tiene lontani gli spiriti maligni.
			Percorrendo la suggestiva via della Chiesa si giunge alla parrocchiale di Santo Stefano di Sessanio, databile al XV secolo; fuori le mura, sulle rive di un piccolo lago, si trova il santuario della Madonna delle Grazie risalente al XVII secolo.

			Nel 2004 nuove forme d’imprenditoria hanno contribuito alla rinascita del borgo di Santo Stefano di Sessanio; grazie all’albergo diffuso, un riuscito esperimento di restauro e riuso delle abitazioni storiche, si sono sviluppate altre strutture ricettive, attività di ristorazione e piccole botteghe in cui è possibile acquistare prodotti artigianali e specialità enogastronomiche.
		</content>
	</track>
	<track id="8">
		<title>MUSEO ARCHEOLOGICO</title>
		<content>
			Bene! Hai posizionato correttamente il Museo. Ripercorriamo insieme la storia dell’edificio.
			1613: iniziano i lavori per la costruzione della chiesa dedicata a San Carlo Borromeo, l’arcivescovo di Milano vissuto all’epoca della Controriforma. Passano pochi anni e l’edificio ecclesiastico diventa un luogo di accoglienza per le “donne di malaffare, pentite dopo l’arrivo dei padri Gesuiti in città.
			Qualche anno dopo l’edificio cambia nuovamente destinazione d’uso: nelle sue ampie stanze accoglie giovani orfanelle senza casa e senza dote.Tra il 1820 e il 1833 l’orfanotrofio viene dedicato a San Carlo, in memoria della piccola chiesa seicentesca. Qui le ragazze ricevono un’istruzione scolastica dalle suore e si dedicano ai lavoretti manuali che garantiscono modeste entrate all’istituto. 
			Nel 1879 l’orfanotrofio viene trasferito presso la Chiesa dei Cappuccini e il palazzo di via Delfico diventa una sede istituzionale: al piano terra gli uffici delle poste, ai piani superiori il Tribunale di Teramo. Eccoci giunti al XX secolo: tra il 1989 e il 1991 si susseguono lavori di ristrutturazione con l’obiettivo di utilizzare il complesso a scopo culturale. Nasce così il Museo Archeologico Civico dedicato a Francesco Savini, grande studioso teramano appassionato di archeologia e paleografia. 			
		</content>
	</track>
	<track id="9">
		<title>PARCO NAZIONALE DEL GRAN SASSO E MONTI DELLA LAGA</title>
		<content>
			Il Parco Nazionale del Gran Sasso e Monti della Laga è uno dei più grandi parchi d'Italia; si estende per 150.000 ettari e comprende 3 regioni: l’Abruzzo, il Lazio e le Marche.
			La catena del Gran Sasso vanta alcuni importanti primati: il Corno Grande, con i suoi 2912 metri, è la vetta più alta dell'Appennino; il Calderone è il ghiacciaio più meridionale d'Europa; Campo Imperatore, noto anche con il nome di “piccolo Tibet, è il più esteso altopiano europeo. Il parco è caratterizzato da una grande varietà di ecosistemi e una straordinaria ricchezza floristica e faunistica. Troviamo più di 2000 varietà di piante e 50 tipi di fiori, con particolari piante endemiche come l'Androsace di Matilde, la Viola della Majella, la Stella alpina dell'Appennino e il Genepì appenninico. Vi sono inoltre numerose specie animali: 400 esemplari di camosci appenninici, simbolo del Parco, più di 200 specie di uccelli, cervi e caprioli, numerosi anfibi e rettili e 80 lupi appenninici.
			Il Parco Nazionale del Gran Sasso e Monti della Laga è ideale per le attività outdoor in tutte le stagioni dell’anno: trekking, mountain bike, free climbing, sci di fondo e alpinismo. Per gli amanti delle passeggiata, vi sono centinaia di sentieri e diversi percorsi ciclabili ad anello intorno al massiccio del Gran Sasso, di grande suggestione e bellezza.
			Il Parco dispone di centri visita, musei e aree faunistiche dislocati su tutto il territorio.
		</content>
	</track>
	<track id="10">
		<title>DUOMO DI TERAMO</title>
		<content>
			Bene! Hai collocato correttamente il duomo di Teramo!
			Vediamo quali sono i quattro momenti fondamentali della storia del duomo:
			IL ROMANICO E GUIDO II
			Il vescovo Guido II ordina la costruzione di una nuova chiesa a 100 passi di distanza dell’antica cattedrale di Santa Maria Aprutienisis, distrutta durante l’incendio del 1156.  Ma non tutti i mali vengono per nuocere. La nuova cattedrale, infatti, è destinata a diventare il cuore pulsante della città e la torre campanaria, oltre a richiamare i fedeli alla preghiera, assolverà una funzione difensiva.
			IL GOTICO E NICOLO DEGLI ARCIONI
			Siamo nel 1332 e l’antica Interamnia è ormai un vivace centro medievale, con una comunità di fedeli sempre più numerosa. Per questo motivo il vescovo Nicolò degli Arcioni decide di ampliare la chiesa costruita da Guido II: grazie al suo intervento vengono realizzati una nuova abside per il clero, il portale monumentale decorato con statue e mosaici e un campanile più alto. All’esterno, sul fianco destro della chiesa, si costruiscono le prime botteghe artigiane, simbolo distintivo di una piazza che ha accolto con continuità attività commerciali e mercati settimanali.
			IL BAROCCO E TOMMASO DE’ ROSSI
			Il Settecento porta con sé una ventata di novità e il vescovo de’ Rossi, desideroso di adeguare la cattedrale al nuovo gusto barocco, commissiona un grande intervento decorativo all’interno dell’edificio: stucchi bianchi e dorati rivestono le pareti in pietra e mattoni. Il rinnovamento si conclude con la costruzione della cappella del Santissimo Sacramento, l’unica testimonianza barocca giunta fino ai nostri giorni.
			LE DEMOLIZIONI DEL NOVECENTO
			All’inizio del XX secolo l’intera penisola italiana è percorsa da nuove teorie di restauro e riqualificazione edilizia che prevedono l’isolamento dei monumenti di maggior rilievo a discapito del contesto urbano. 
			Anche il duomo di Teramo è oggetto di grandi cambiamenti: sul fianco destro vengono distrutte le botteghe e l’arco di Monsignore, sul lato sinistro vengono demoliti il cimitero, il ciborio, l’antica sacrestia in pietra e mattoni e la scuola.
			 I grandi lavori di isolamento si concludono negli anni ‘70 del Novecento con due importanti conseguenze per la città: da un lato l’ampliamento di piazza Martiri e la creazione di due strade che costeggiano il duomo, dall’altro la distruzione di un contesto urbano unico nel suo genere.			
		</content>
	</track>
	<track id="11">
		<title>Audioguide Hi-Storia</title>
		<content>
			Inserire qui immagine per spiegare di toccare (con decisione) i pulsanti neri. Magari con una gif :)
		</content>
	</track>
</audioguide>