<?xml version="1.0" encoding="UTF-8"?>
<audioguide>
	<track id="0">
		<title>INTRODUZIONE</title>
		<content>
			Benvenuto su hi-Storia, l'audioguida interattiva per i beni culturali.
			Prima di cominciare, assicurati di aver orientato correttamente l’audioguida: posiziona il modellino in orizzontale e ruotalo fino a quando il triangolo verde non compare sul manico sinistro. Nella parte inferiore dell’impugnatura è stata inserita una didascalia in braille che facilita l’orientamento del modellino. 
			Sulla superficie del modellino tattile sono collocati nuomerosi punti d’interesse, identificabili da una tessitura ruvida e dal colore nero.
			Per conoscere il titolo della traccia audio riguardante un punto d’interese è sufficiente toccare una sola volta il sensore, per ascoltare l’intera traccia audio bisogna toccare il sensore due volte.
			Se hai bisogno di riascoltare una frase, inclina il modellino verso sinistra; se desideri mandare avanti la traccia audio, inclina il modellino verso destra. 
			Ogni traccia audio si conclude con il seguente segnale acustico.

			Per ulteriori informazioni sulle audioguide tattili visita il sito www.hi-storia.it
		</content>
	</track>
	<track id="1">
		<title>BARISCIANO</title>
		<content>
			Barisciano sorge alle pendici di un monte, dominato dai ruderi delle mura fortificate di un castello risalente al XII secolo. Le origini del paese risalgono al Medioevo, in un periodo compreso tra VI e VIII secolo, quando era rilevante la sua posizione strategica, a difesa della piana di Navelli.
			L'economia locale si basava sulla pastorizia, accompagnata da alcune colture 
			(zafferano, patate, frumento, mandorlo e lenticchie) e da attività artigianali legate alla lavorazione di utensili agricoli e pastorali.
			Vari sono i monumenti di interesse storico-artistico: nel centro storico sorge la parrocchiale del XVII secolo, caratterizzata da un campanile risalente alla precedente costruzione dedicata a San Flaviano, con facciata in pietra e interno a tre navate dove è conservato un organo settecentesco e un fonte battesimale del Cinquecento. La chiesa della Santissima Trinità ospita il Centro di Documentazione della Transumanza; la piccola chiesa di Santa Maria Capo di Serra invece mostra al suo interno tracce di pregevoli affreschi.
			Nella parte nord del paese spicca la chiesa del Buon Consiglio risalente al 1320, con campanile a vela e portale romanico sul lato destro.
			Fuori dal paese, all’interno di un bosco di querce, troviamo il monastero francescano di San Colombo risalente al XIV secolo, oggi sede del Centro Ricerche Floristiche dell’Appennino; annessa al monastero la chiesa di Santa Maria D’Asprino e la chiesa di San Rocco. 
			<b>Tracce</b> di <strong>insediamenti umani</strong> si ritrovano non distante dal paese, a Piana Forfona, dove ancora oggi sono visibili i resti di un villaggio romano e, nella zona Castellacci, la presenza di ampi tratti di mura di un recinto risalente al primo millennio a.C.
		</content>
	</track>
	<track id="2">
		<title>CALASCIO</title>
		<content>
			Calascio è un antico borgo di origine medievale posto ad una altitudine di 1.210 metri sul livello del mare a ridosso della catena del Gran Sasso d’Italia e dell’altipiano di Campo Imperatore. Si presenta con un intreccio di vie su cui affacciano case nobiliari, torri in pietra
			e chiese.
			Tra i monumenti più importanti vi sono la chiesa di San Nicola di Bari del XVI secolo con un pregiato portale ligneo del Cinquecento, il convento di Santa Maria delle Grazie e l’antichissima chiesetta di San Leonardo del 1263.
			In posizione più elevata rispetto al paese, si trovano l’antico borgo di Rocca Calascio e il famoso castello di Rocca Calascio, una delle fortezze più affascinanti d’Europa.
			La rocca si mostra nelle forme classiche dei castelli del Quattrocento, con pianta quadrata regolare e quattro torri cilindriche agli angoli; la grossa torre quadrata che occupa lo spazio centrale della fortezza è invece, secondo alcuni studiosi, quel che resta di un castello molto più antico.
			Rocca Calascio è anche famosa per aver ospitato, in più occasioni, grandi set cinematografici, uno dei più celebri è Ladyhawke del 1985 diretto da Richard Donner.
		</content>
	</track>
	<track id="3">
		<title>CAPESTRANO</title>
		<content>
			Capestrano è un antico centro medievale fortificato che sorge ai margini del Parco Nazionale del Gran Sasso e dei Monti della Laga. Il borgo mostra un’interessante sovrapposizione di architetture medievali e rinascimentali, con diversi edifici di pregevole fattura.
			Di grande valore è la chiesa abbaziale del complesso monastico che conserva le forme del XII secolo, con tre navate e tre absidi a pianta circolare.
			La piazza principale del paese è dominata dal Castello Piccolomini, attuale sede municipale. La struttura,  piantata direttamente sulla roccia del monte, ha una pianta a forma di L e venne ristrutturata alla fine del Seicento.
			Il castello e il borgo erano circondati da una cinta muraria continua, su cui si aprivano 5 porte: Porta Parete, Porta del Sacco, Porta del Lago, Porta la Palma e Porta Castello, detta anche Porta la Macchia.
			Una delle testimonianze più importanti e significative che attesta una continuità di stanziamenti fino all’epoca italica si ha con il ritrovamento, nel 1934, del famoso “Guerriero di Capestrano”. Il guerriero è alto 2 metri, ha un curioso copricapo piatto sormontato da un cimiero, porta una maschera sul volto e ha le braccia ripiegate sul ventre. Sul petto e sulla schiena sono visibili due dischi a protezione del cuore, tra le braccia stringe un'ascia e una spada, sulla cui impugnatura sono incise figure umane e di animali.
			Poco distante dal paese sorge il convento di San Giovanni, costruito nella prima metà del Quattrocento, che ospita la più grande biblioteca storica dell’Ordine francescano in Abruzzo.
		</content>
	</track>
	<track id="4">
		<title>CARAPELLE CALVISIO</title>
		<content>
			Carapelle Calvisio sorge sulle propaggini meridionali del Gran Sasso, circondato da boschi di querce e pini.
			Le origini di Carapelle risalgono probabilmente all’epoca romana, quando gli abitanti del circostante contado di San Vittorino si riunirono per motivi di sicurezza in questo borgo fortificato.
			Ciò diede vita alla baronia di Carapelle, che comprendeva anche i paesi di Santo Stefano di Sessanio, Castelvecchio e Calascio.
			Il paese conserva ancora oggi le tracce della sua storia secolare, soprattutto nei tratti delle mura medioevali e nella Chiesa di San Francesco d'Assisi che, merita particolare attenzione per i notevoli affreschi.
			Fuori dall’abitato, sulla strada verso Castelvecchio, si trova la chiesa di San Vittorino, edificata tra XII e XIII secolo. A nord, invece, la fonte di San Vittorino, il cui impianto è del XI secolo.
		</content>
	</track>
	<track id="5">
		<title>CASTEL DEL MONTE</title>
		<content>
			Castel del Monte è un centro fortificato incastonato tra le montagne, a pochi chilometri di distanza da Rocca Calascio. Oggi il borgo medievale di Castel del Monte ha recuperato il suo centro storico creando una serie di piccoli luoghi di esposizione che lo rendono un vero e proprio museo diffuso: gli oggetti della quotidianità, gli utensili da lavoro, le testimonianze dei culti sono stati riallestiti in questi inusuali spazi espositivi che fanno parte del circuito culturale di “Musei di Arti Contadine”, permettendo così la ricostruzione della vita passata dei castellani.
			Uno dei formaggi più apprezzati del Parco del Gran Sasso e dei Monti della Laga è legato all’attività secolare svolta dagli abitanti di Castel del Monte: la pastorizia. Il “Canestrato di Castel del Monte” è, infatti, il pecorino della transumanza, ottenuto dalla caseificazione di latte ovino crudo con la sola aggiunta di latte e caglio.
			All’interno del borgo sorgono numerose chiese: la Madonna delle Grazie che, nei periodi di particolare siccità, era meta delle “rogazioni”, processioni pubbliche per propiziare l’arrivo della pioggia e un buon raccolto; la Chiesa di Santa Caterina, che in passato era sede di una taverna in cui si vendevano pane, olio, vino e sarde e infine la Chiesa Matrice di S. Marco,  la più antica di tutto il paese.
			Di particolare rilievo è il Palazzo del Governatore, una struttura possente, impostata su grandi archi visibili dalla via Centrale.
			Il territorio di Castel del Monte comprende anche una vasta porzione dell’altipiano di
			Campo Imperatore e un lungo tratto della catena del Gran Sasso. Sono da segnalare Osservatorio Astronomico, a circa 2200 m slm,  e il Giardino Botanico Alpino di Campo Imperatore, lungo il pendio meridionale di Monte Aquila.
		</content>
	</track>
	<track id="6">
		<title>CASTELVECCHIO CALVISIO</title>
		<content>
			Castelvecchio Calvisio è un antichissimo borgo fortificato, posto sulla sommità di un colle in uno scenario naturale di incomparabile bellezza.
			Le prime notizie su Castelvecchio risalgono all'epoca della caduta dell'Impero Romano: Calvisio Sabino, nobile romano, diede il suo nome all'agglomerato di abitazioni che costituivano i suoi possedimenti sulla "Claudia Nova", importante via di comunicazione dell'epoca che collegava la città di Peltuinum, l’attuale Prata d’Ansidonia, alla città di Aufinium, l’odierna Ofena.
			Il nucleo abitato più antico è caratterizzato dalla presenza di stretti vicoli e abitazioni in pietra con ripide scalinate esterne, anch'esse in pietra, per l'accesso ai piani superiori. Il suggestivo intreccio di vicoli, archi e case conquista il visitatore e racconta lo stretto legame sociale che per secoli deve aver unito gli abitanti del borgo, soprattutto durante i lunghi e rigidi mesi invernali.
			Passeggiando per le antiche vie, ci si imbatte in edifici patrizi e in chiese: Palazzo del Capitano, sul cui portale è scolpito il simbolo della mezzaluna saracena, il forno comunale, risalente al XVI secolo ed ancora funzionante, la chiesa parrocchiale di San Giovanni Battista, la chiesa di San Giacomo e la chiesa di San Cipriano del VIII secolo, sorta sui resti di un tempio dedicato a Venere.
		</content>
	</track>
	<track id="7">
		<title>FIUME TIRINO</title>
		<content>
			Il Fiume Tirino, considerato uno dei fiumi più belli e puliti d’Italia, nasce da tre grandi sorgenti che affiorano ai margini della conca di Capestrano. È alimentato dall’acquifero carbonatico del Gran Sasso-Sirente orientale e confluisce nel fiume Pescara, dopo un percorso di circa 16 Km. Per via della presenza di micro sorgenti situate sul letto del fiume, chiamate tecnicamente “polle d’acqua”, il Tirino ha una portata di circa 10 mc/s e una temperatura costante durante tutto l’anno di circa 11 °C.

			Il corso d’acqua si caratterizza per una rigogliosa vegetazione sommersa ed emersa. Grazie alle acque cristalline che lasciano penetrare i raggi del sole per diversi metri sotto il pelo dell’acqua, il letto del fiume risulta fittamente popolato da tappeti di sedano d’acqua, una specie che in passato veniva utilizzata sia come alimento per le comunità locali che come foraggio per il bestiame. 
			L’unica specie di pesce che popola il Tirino è la trota fario, un esemplare autoctono che sopravvive grazie alle basse temperature dell’acqua. Anche il gambero di fiume prolifica in alcune aree fluviali, ma la sua presenza è attualmente ridotta a piccoli nuclei, protetti dai vincoli del Parco nazionale.
			Sulle sponde del fiume vive una moltitudine di specie appartenenti all’avifauna locale come la folaga, il tuffetto d’acqua, il moriglione, lo svasso e il fischione. Sui salici secolari è possibile osservare le garzaie, dove nidificano gli aironi cinerini.
			Una dolce pedalata in bici, una rilassante escursione in canoa, un trekking a dorso d'asino, una passeggiata a cavallo sono alcune tra le tante attività per godere a pieno ed attivamente questo magnifico fiume.
		</content>
	</track>
	<track id="8">
		<title>PARCO NAZIONALE DEL GRAN SASSO E MONTI DELLA LAGA</title>
		<content>
			Il Parco Nazionale del Gran Sasso e Monti della Laga è uno dei più grandi parchi d'Italia; si estende per 150.000 ettari e comprende 3 regioni: l’Abruzzo, il Lazio e le Marche.
			La catena del Gran Sasso vanta alcuni importanti primati: il Corno Grande, con i suoi 2912 metri, è la vetta più alta dell'Appennino; il Calderone è il ghiacciaio più meridionale d'Europa; Campo Imperatore, noto anche con il nome di “piccolo Tibet, è il più esteso altopiano europeo. Il parco è caratterizzato da una grande varietà di ecosistemi e una straordinaria ricchezza floristica e faunistica. Troviamo più di 2000 varietà di piante e 50 tipi di fiori, con particolari piante endemiche come l'Androsace di Matilde, la Viola della Majella, la Stella alpina dell'Appennino e il Genepì appenninico. Vi sono inoltre numerose specie animali: 400 esemplari di camosci appenninici, simbolo del Parco, più di 200 specie di uccelli, cervi e caprioli, numerosi anfibi e rettili e 80 lupi appenninici.
			Il Parco Nazionale del Gran Sasso e Monti della Laga è ideale per le attività outdoor in tutte le stagioni dell’anno: trekking, mountain bike, free climbing, sci di fondo e alpinismo. Per gli amanti delle passeggiata, vi sono centinaia di sentieri e diversi percorsi ciclabili ad anello intorno al massiccio del Gran Sasso, di grande suggestione e bellezza.
			Il Parco dispone di centri visita, musei e aree faunistiche dislocati su tutto il territorio.
		</content>
	</track>
	<track id="9">
		<title>OFENA</title>
		<content>
			Il paese di Ofena sorge su un’altura che domina la Valle del Tirino.
			Antichissima città italica, nasce intorno all’anno Mille e partecipa con i paesi limitrofi alla  seconda crociata. Le vicende storiche successive vedono Ofena dipendere dalla Baronia di Carapelle e dal feudo di Castel del Monte. Il borgo fortificato medievale conserva ancora parti delle antiche bastionature, alcune delle quali trasformatesi in case-mura, abitazioni alte e compatte con funzione difensiva.
			Nel centro abitato spiccano la chiesa di S. Nicola di Bari e il palazzo Cataldi-Madonna, con un pregevole portale in pietra. Appena fuori dal borgo si trovano la chiesa di San Pietro in Cryptis (XII sec.), il convento dei Cappuccini, con adiacente chiesa dell'Assunta, e l'antico convento di San Francesco. 
			Ofena è nota come "Forno d'Abruzzo", grazie a un microclima caratterizzato da temperature mediterranee, che permettono la coltivazione di vitigni pregiati, da cui si ottiene il Montepulciano d'Abruzzo.
			Di grande interesse naturalistico è la Grotta delle Marmitte, una serie di cavità cilindriche naturali create nella roccia dai mulinelli di acque torrenziali alcuni milioni di anni fa.
		</content>
	</track>
	<track id="10">
		<title>SANTO STEFANO DI SESSANIO</title>
		<content>
			Santo Stefano di Sessanio è un antico borgo fortificato, situato nel Parco Nazionale del Gran Sasso e dei Monti della Laga.
			Le prime notizie del borgo risalgono al periodo romano, ma le origini dell’impianto odierno sono databili al periodo tra i secoli XI e XII, quando il paese assunse la connotazione di borgo fortificato, raccolto attorno alla torre di avvistamento. Nel 1554 il possedimento divenne feudo dei Medici di Firenze e, con la fine di tale dinastia, entrò a far parte del patrimonio del regno di Napoli.
			Il borgo di Santo Stefano è molto suggestivo: le case, in pietra calcarea bianca imbrunita dal tempo, sono strette tra loro in maniera tale da sembrare un unico grande palazzo che, in passato, era dominato dalla torre circolare dei Medici, distrutta durante il sisma del 2009.
			Spesso, sugli usci in legno delle abitazioni, si trovano i fiori di cardo, una pianta dalle valenze apotropaiche che, secondo gli abitanti del borgo, tiene lontani gli spiriti maligni.
			Percorrendo la suggestiva via della Chiesa si giunge alla parrocchiale di Santo Stefano di Sessanio, databile al XV secolo; fuori le mura, sulle rive di un piccolo lago, si trova il santuario della Madonna delle Grazie risalente al XVII secolo.

			Nel 2004 nuove forme d’imprenditoria hanno contribuito alla rinascita del borgo di Santo Stefano di Sessanio; grazie all’albergo diffuso, un riuscito esperimento di restauro e riuso delle abitazioni storiche, si sono sviluppate altre strutture ricettive, attività di ristorazione e piccole botteghe in cui è possibile acquistare prodotti artigianali e specialità enogastronomiche.
		</content>
	</track>
	<track id="11">
		<title>Audioguide Hi-Storia</title>
		<content>
			Inserire qui immagine per spiegare di toccare (con decisione) i pulsanti neri. Magari con una gif :)
		</content>
	</track>
</audioguide>